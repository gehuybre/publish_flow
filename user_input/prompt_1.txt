Sinds 2018 zijn de verkooprechten op de aankoop van de enige eigen woning verlaagd van 10% naar 
2%. In dezelfde periode werden de verkooprechten op de aankoop van de tweede woning (en dus ook 
voor investeerders) verhoogd van 10% naar 12%. Het doel van dit beleid preferentieel voor eigenaar
bewoners is om de betaalbaarheid op de koopmarkt te verbeteren. Het fiscale voordeel voor kopers 
van een eigen woning zou hen een voorsprong kunnen geven ten opzichte van investeerders. In dit 
rapport onderzoeken we of dit beleid deze doelstelling effectief heeft verwezenlijkt. Hiervoor 
analyseren we de hervorming van de verkooprechten in 2018.  
Het belangrijkste resultaat van deze studie is dat we geen bewijs vinden dat de hervorming in 2018 
geleid heeft tot een stijging van het eigenaarschap. Om een stijging in het aandeel eigenaars te 
verwezenlijken, dient het beleid het kopen van een woning aantrekkelijker te maken ten opzichte van 
het huren van een woning. We vinden echter dat de verlaging van de verkooprechten voor eigenaar
bewoners de prijs van wonen heeft doen toenemen. De daling in het tarief van de verkooprechten op 
de aankoop van een niet-bescheiden woning (met een kadastraal inkomen hoger dan 745 euro) van 
ongeveer 3,4 procentpunten resulteerde in een even grote stijging in vastgoedprijzen voor dit type 
woning. Dit zogenaamd kapitalisatie-effect is niet verrassend. Een lager verkooprecht betekent immers 
dat gezinnen meer kunnen besteden bij het aankopen van een woning, waardoor de vraag op de 
woningmarkt stijgt. Als het aanbod op korte termijn niet (sterk) kan toenemen, leidt dit tot hogere 
vastgoedprijzen. 
De stijging in vastgoedprijzen ten gevolge van het beleid sluit een stijging van het eigenaarschap echter 
niet uit. Dit wijst er immers op dat eigenaar-bewoners meer kunnen betalen voor een woning, en zo 
wellicht ook meer kunnen bieden dan investeerders. Echter vinden we geen daling in de investeringen 
van verhuurders, en vinden we niet dat de extra investeringskost voor verhuurders leidt tot hogere 
huurprijzen. 
Toch heeft de hervorming van de verkooprechten een positieve impact. Zo vinden we een significante 
impact op de mobiliteit van eigenaar-bewoners. Een belasting op het kopen van een woning is immers 
ook een belasting op verhuizen voor wie eigenaar van zijn woonst wil zijn. Te hoge verkooprechten 
maken dat gezinnen te lang in de huidige woning zullen blijven wonen wanneer hun gezins- of 
werksituatie verandert. De internationale literatuur wijst erop dat dit nadelig is vanuit een 
welvaartsperspectief.